- PIERWSZE CZYTANIE
- Ez 47, 1-2. 8-9. 12
-
- *Woda wypływająca ze świątyni niesie życie*
-
- Czytanie z Księgi proroka Ezechiela
-
- Podczas widzenia otrzymanego od Pana zaprowadził mnie anioł z powrotem przed wejście do świątyni, a oto wypływała woda spod progu świątyni w kierunku wschodnim, ponieważ przednia strona świątyni była zwrócona ku wschodowi; a woda płynęła spod prawej strony świątyni na południe od ołtarza. I wprowadził mnie przez bramę północną, i poza murami powiódł mnie do bramy zewnętrznej, zwróconej ku wschodowi. A oto woda wypływała spod prawej ściany świątyni, na południe od ołtarza.
  Anioł rzekł do mnie: "Woda ta płynie na obszar wschodni, wzdłuż stepów, i rozlewa się w wodach słonych, a wtedy wody stają się zdrowe. Wszystkie też istoty żyjące, od których tam się roi, dokądkolwiek potok wpłynie, pozostają przy życiu: będzie tam też niezliczona ilość ryb, bo dokądkolwiek dotrą te wody, wszystko będzie uzdrowione.
  A nad brzegami potoku mają rosnąć po obu stronach różnego rodzaju drzewa owocowe, których liście nie więdną, których owoce się nie wyczerpują; każdego miesiąca będą rodzić nowe, ponieważ woda dla nich przychodzi z przybytku. Ich owoce będą służyć za pokarm, a ich liście za lekarstwo".
-
- Oto słowo Boże.
-
- PSALM RESPONSORYJNY
- Ps 46 (45), 2-3. 5-6. 8-9 (Rz.: por 6)
-
- Refren: Bóg jest we wnętrzu swojego Kościoła.
-
- 2 Bóg jest dla nas ucieczką i siłą, najpewniejszą pomocą w trudnościach.
- 3 Przeto nie będziemy się bali, choćby zatrzęsła się ziemia i góry zapadły w otchłań morza.
-
- Refren: Bóg jest we wnętrzu swojego Kościoła.
-
- 5 Nurty rzeki rozweselają miasto Boże, najświętszy przybytek Najwyższego.
- 6 Bóg w nim przebywa, a ono się nie zachwieje,
  Bóg je wspomoże o świcie.
-
- Refren: Bóg jest we wnętrzu swojego Kościoła.
-
- 8 Pan zastępów jest z nami, Bóg Jakuba jest naszą obroną.
- 9 Przyjdźcie, zobaczcie dzieła Pana, zdumiewające czyny, których dokonał na ziemi.
-
- Refren: Bóg jest we wnętrzu swojego Kościoła.
-
- DRUGIE CZYTANIE
- 1 Kor 3, 9b-11. 16-17
-
- *Jesteście świątynią Boga*
-
- Czytanie z Pierwszego Listu Świętego Pawła Apostoła do Koryntian
-
- Bracia:
  Wy jesteście Bożą budowlą. Według danej mi łaski Bożej, jako roztropny budowniczy, położyłem fundament, ktoś inny zaś wznosi budynek. Niech każdy jednak baczy na to, jak buduje. Fundamentu bowiem nikt nie może położyć innego, jak ten, który jest położony, a którym jest Jezus Chrystus.
  Czyż nie wiecie, że jesteście świątynią Boga i że Duch Boży mieszka w was? Jeżeli ktoś zniszczy świątynię Boga, tego zniszczy Bóg. Świątynia Boga jest święta, a wy nią jesteście.
-
- Oto słowo Boże.
-
- ŚPIEW PRZED EWANGELIĄ
- Por. 2 Krn 7, 16
-
- Aklamacja: Alleluja, alleluja, alleluja.
-
- Wybrałem i uświęciłem tę świątynię, aby moja obecność trwałą tam na wieki.
-
- Aklamacja: Alleluja, alleluja, alleluja.
-
- EWANGELIA
- J 2, 13-22
-
- *Jezus mówił o świątyni swego ciała*
-
- Słowa Ewangelii według Świętego Jana
-
- Zbliżała się pora Paschy żydowskiej i Jezus przybył do Jerozolimy. W świątyni zastał siedzących za stołami bankierów oraz tych, którzy sprzedawali woły, baranki i gołębie. Wówczas, sporządziwszy sobie bicz ze sznurów, powypędzał wszystkich ze świątyni, także baranki i woły, porozrzucał monety bankierów, a stoły powywracał. Do tych zaś, którzy sprzedawali gołębie, rzekł: "Zabierzcie to stąd i z domu mego Ojca nie róbcie targowiska!" Uczniowie Jego przypomnieli sobie, że napisano: "Gorliwość o dom Twój pochłonie Mnie".
  W odpowiedzi zaś na to Żydzi rzekli do Niego: "Jakim znakiem wykażesz się wobec nas, skoro takie rzeczy czynisz?" Jezus dał im taką odpowiedź: "Zburzcie tę świątynię, a Ja w trzy dni wzniosę ją na nowo".
  Powiedzieli do niego Żydzi: "Czterdzieści sześć lat budowano tę świątynię, a Ty ją wzniesiesz w przeciągu trzech dni?"
  On zaś mówił o świątyni swego ciała. Gdy zmartwychwstał, przypomnieli sobie uczniowie Jego, że to powiedział, i uwierzyli Pismu i słowu, które wyrzekł Jezus.
-
- Oto słowo Pańskie.