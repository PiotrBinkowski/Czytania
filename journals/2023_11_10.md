- PIERWSZE CZYTANIE
- Rz 15, 14-21
-
- *Zasady apostolatu Pawła*
-
- Czytanie z Listu Świętego Pawła Apostoła do Rzymian
-
- Bracia, jestem co do was przekonany, że pełni jesteście szlachetnych uczuć, ubogaceni wszelką wiedzą, zdolni do udzielania sobie wzajemnie upomnień. A może niekiedy w liście tym zbyt śmiało się wyraziłem jako ten, który wam pewne sprawy stara się przypomnieć - na mocy danej mi przez Boga łaski. Dzięki niej jestem z urzędu sługą Chrystusa Jezusa wobec pogan, sprawującym święte czynności głoszenia Ewangelii Bożej po to, by poganie stali się ofiarą miłą Bogu, uświęconą Duchem Świętym. Jeśli więc mogę się chlubić, to tylko w Chrystusie Jezusie z powodu tego, co odnosi się do Boga. Nie odważę się jednak wspominać niczego poza tym, czego dokonał przeze mnie Chrystus w doprowadzeniu pogan do posłuszeństwa wierze słowem, czynem, mocą znaków i cudów, mocą Ducha Świętego. Oto od Jeruzalem i na całym obszarze aż po Ilirię dopełniłem głoszenia Ewangelii Chrystusa. A poczytywałem sobie za punkt honoru głosić Ewangelię jedynie tam, gdzie imię Chrystusa było jeszcze nieznane, by nie budować na fundamencie położonym przez kogoś innego, lecz zgodnie z tym, co jest napisane: "Ci, którym o Nim nie mówiono, zobaczą Go i ci, którzy o Nim nie słyszeli, poznają Go".
-
- Oto słowo Boże.
-
- PSALM RESPONSORYHNY
- Ps 98 (97), 1bcde. 2-3b. 3c-4 (R.: por. 2a)
-
- Refren: Pan Bóg okazał ludom swe zbawienie.
-
- 1 Śpiewajcie Panu pieśń nową, albowiem uczynił cuda.
  Zwycięstwo Mu zgotowała Jego prawica i święte ramię Jego.
-
- Refren: Pan Bóg okazał ludom swe zbawienie.
-
- 2 Pan okazał swoje zbawienie, na oczach pogan objawił swą sprawiedliwość.
- 3 Wspomniał na dobroć i na wierność swoją dla domu Izraela.
-
- Refren: Pan Bóg okazał ludom swe zbawienie.
-
- Ujrzały wszystkie krańce ziemi zbawienie Boga naszego.
- 4 Wołaj z radości na cześć Pana, cała ziemio, cieszcie się, weselcie i grajcie.
-
- Refren: Pan Bóg okazał ludom swe zbawienie.
-
- ŚPIEW PRZED EWANGELIĄ
- 1 J 2, 5
-
- Aklamacja: Alleluja, alleluja, alleluja.
-
- Kto zachowuje naukę Chrystusa, w tym naprawdę miłość Boża jest doskonała.
-
- Aklamacja: Alleluja, alleluja, alleluja.
-
- EWANGELIA
- Łk 16, 1-8
-
- *Przypowieść o nieuczciwym rządcy*
-
- Słowa Ewangelii według Świętego Łukasza
-
- Jezus powiedział do swoich uczniów: <<Pewien bogaty człowiek miał rządcę, którego oskarżono przed nim, że trwoni jego majątek.
  Przywołał więc go do siebie i rzekł mu: "Cóż to słyszę o tobie? Zdaj sprawę z twego zarządzania, bo już nie będziesz mógł zarządzać".
  Na to rządca rzekł sam do siebie: "Co ja pocznę, skoro mój pan odbiera mi zarządzanie? Kopać nie mogę, żebrać się wstydzę. Wiem już, co uczynię, żeby mnie ludzie przyjęli do swoich domów, gdy będę odsunięty od zarządzania". Przywołał więc do siebie każdego z dłużników swego pana i zapytał pierwszego: "Ile jesteś winien mojemu panu?" Ten odpowiedział: "Sto beczek oliwy", On mu rzekł: "Weź swoje zobowiązanie, siadaj prędko i napisz: pięćdziesiąt". Następnie pytał drugiego: "A ty ile jesteś winien?" Ten odrzekł: "Sto korców pszenicy". Mówi mu: "Weź swoje zobowiązanie i napisz: osiemdziesiąt".
  Pan pochwalił nieuczciwego rządcę, że roztropnie postąpił. Bo synowie tego świata roztropniejsi są w stosunkach z podobnymi sobie ludźmi niż synowie światłości>>.
-
- Oto słowo Pańskie.