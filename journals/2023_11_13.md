- PIERWSZE CZYTANIE
- Mdr 1, 1-7
-
- *Grzech zamyka drogę do mądrości*
-
- Czytanie z Księgi Mądrości
-
- Umiłujcie sprawiedliwość, sędziowie ziemscy! Myślcie o Panu właściwie i szukajcie Go w prostocie serca! Daje się bowiem znaleźć tym, co Go nie wystawiają na próbę, objawia się takim, którym nie brak wiary w Niego. Bo przewrotne myśli oddzielają od Boga , a Moc, gdy ją wystawiają na próbę, karci niemądrych. Mądrość nie wejdzie w duszę przewrotną, nie zamieszka w ciele uwikłanym w grzech. Święty Duch uczący karności ucieknie przed obłudą, odsunie się od niemądrych myśli, wypłoszy Go nadejście nieprawości.
  Mądrość bowiem jest duchem miłującym ludzi, ale bluźniercy z powodu jego warg nie zostawi bez kary: ponieważ Bóg świadkiem jego nerek, prawdziwym stróżem jego serca, Tym, który słyszy mowę jego języka. Albowiem Duch Pański wypełnił zamieszkaną ziemię, Ten, który ogarnia wszystko, ma znajomość mowy.
-
- Oto słowo Boże.
-
- PSALM RESPONSORYJNY
- Ps 139 (138), 1b-3. 4-5. 7-8. 9-10. (R.: por. 24b)
-
- Refren: Prowadź mnie, Panie, swą drogą odwieczną.
-
- 1 Przenikasz i znasz mnie, Panie,
- 2 Ty wiesz, kiedy siedzę i wstaję.
  Z daleka spostrzegasz moje myśli,
- 3 przyglądasz się, jak spoczywam i chodzę,
  i znasz wszystkie moje drogi.
-
- Refren: Prowadź mnie, Panie, swą drogą odwieczną.
-
- 4 Zanim słowo się znajdzie na moim języku,
  Ty, Panie, już znasz je w całości.
- 5 Ty ze wszystkich stron mnie ogarniasz
  i kładziesz na mnie swą rękę.
-
- Refren: Prowadź mnie, Panie, swą drogą odwieczną.
-
- 7 Gdzie ucieknę przed Duchem Twoim?
  Gdzie oddalę się od Twego oblicza?
- 8 Jeśli wstąpię do nieba, Ty tam jesteś,
  jesteś przy mnie, gdy położę się w Otchłani.
-
- Refren: Prowadź mnie, Panie, swą drogą odwieczną.
-
- 9 Gdybym wziął skrzydła jutrzenki,
  gdybym zamieszkał na krańcach morza,
- 10 tam również będzie mnie wiodła Twa ręka
  i podtrzyma mnie Twoja prawica.
-
- Refren: Prowadź mnie, Panie, swą drogą odwieczną.
-
- ŚPIEW PRZED EWANGELIĄ
- Por. Flp 2, 15d. 16a
-
- Aklamacja: Alleluja, alleluja, alleluja.
-
- Jawcie się jako źródło światła w świecie,
  trzymając się mocno Słowa Życia.
-
- Aklamacja: Alleluja, alleluja, alleluja.
-
- EWANGELIA
- Łk 17, 1-6
-
- *Obowiązek przebaczania*
-
- Słowa Ewangelii według Świętego Łukasza
-
- Jezus powiedział do swoich uczniów:
  <<Niepodobna, żeby nie przyszły zgorszenia; lecz biada temu, przez którego przychodzą. Byłoby lepiej dla niego, gdyby kamień młyński zawieszono mu u szyi i wrzucono go w morze, niż żeby miał być powodem grzechu dla jednego z tych małych. Uważajcie na siebie!
  Jeśli brat twój zawini, upomnij go; i jeśli będzie żałował, przebacz mu. I jeśliby siedem razy zwrócił się do ciebie, mówiąc: "Żałuję tego", przebacz mu>>.
  Apostołowie prosili Pana: <<Dodaj nam wiary>>. Pan rzekł: <<Gdybyście mieli wiarę jak ziarnko gorczycy, powiedzieli byście tej morwie: "Wyrwij się z korzeniem i przesadź się w morze", a byłaby wam posłuszna>>.
-
- Oto słowo Pańskie.