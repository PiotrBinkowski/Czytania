- PIERWSZE CZYTANIE
- Rz 13, 8-10
-
- Miłość jest doskonałym wypełnieniem Prawa
-
- Czytanie z Listu Świętego Pawła Apostoła do Rzymian
-
- Bracia:
- Nikomu nie bądźcie nic dłużni poza wzajemną miłością. Kto bowiem miłuje drugiego, wypełnił Prawo. Albowiem przykazania: "Nie cudzołóż, nie zabijaj, nie kradnij, nie pożądaj", i wszystkie inne - streszczają się w tym nakazie: "Miłuj bliźniego swego jak siebie samego!" Miłość nie wyrządza zła bliźniemu. Przeto miłość jest doskonałym wypełnieniem Prawa.
-
- Oto słowo Boże.
-
- PSALM RESPONSORYJNY
- Ps 112(111), 1b-2, 4-5,9 (R.: por. 5a)
-
- Refren: Miłosiernemu Pan Bóg błogosławi.
- Albo Alleluja.
-
- 1 Błogosławiony człowiek, który służy Panu i wielką radość znajduje w Jego przykazaniach.
- 2 Potomstwo jego będzie potężne na ziemi, dostąpi błogosławieństwa pokolenie prawych.
-
- Refren: Miłosiernemu Pan Bóg błogosławi
-
- 4 On wschodzi w ciemnościach jak światło dla prawych, łagodny, miłosierny i sprawiedliwy.
- 5 Dobrze się wiedzie człowiekowi, który z litości pożycza i swoimi sprawami zarządza uczciwie.
-
- Refren: Miłosiernemu Pan Bóg błogosławi.
-
- 9 Rozdaje i obdarza ubogich, jego sprawiedliwość będzie trwała zawsze, wywyższona z chwałą będzie jego potęga.
-
- Refren: Miłosiernemu Pan Bóg błogosławi.
-
- ŚPIEW PRZED EWANGELIĄ
- Por. 1 P 4, 14
-
- Aklamacja: Alleluja, alleluja, alleluja.
-
- Błogosławieni jesteście, jeżeli złorzeczą wam z powodu imienia Chrystusa, albowiem Duch Boży na was spoczywa.
-
- Aklamacja: Alleluja, alleluja, alleluja.
-
- EWANGELIA
- Łk 14, 25-33
-
- Kto nie wyrzeka się wszystkiego, nie może być uczniem Jezusa
-
- Słowa Ewangelii według Świętego Łukasza
-
- Wielkie tłumy szły z Jezusem. On odwrócił się i rzekł do nich: "Jeśli ktoś przychodzi do Mnie, a nie ma w nienawiści swego ojca i matki, żony i dzieci, braci i sióstr, nadto i siebie samego, nie może być moim uczniem. Kto nie dźwiga swego krzyża, a idzie za Mną, ten nie może być moim uczniem.
  Bo któż z was, chcąc zbudować wieżę, nie usiądzie wpierw i nie oblicza wydatków, czy ma na wykończenie? Inaczej, gdyby położył fundament, a nie zdołał by wykończyć, wszyscy, patrząc na to, zaczęli by drwić z niego: "Ten człowiek zaczął budować, a nie zdołał wykończyć".
  Albo jaki król, mając wyruszyć, aby stoczyć bitwę z drugim królem, nie usiądzie wpierw i nie rozważy, czy w dziesięć tysięcy ludzi może stawić czoło temu, który z dwudziestu tysiącami nadciąga przeciw niemu? Jeśli nie, wyprawia poselstwo, gdy tamten jest jeszcze daleko, i prosi o warunki pokoju.
  Tak więc nikt z was, jeśli nie wyrzeka się wszystkiego, co posiada, nie może być moim uczniem".
-
- Oto słowo Pańskie.